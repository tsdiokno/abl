---
title: Ang ABL
linkTitle: Ang ABL
type: docs
menu:
  main:
    weight: 20
---



# Salin Mula Sa Ingles. Puro, Tapat, at Madaling Mabasa. Ito ang ABL -- Ang Bibliya Ng Lahat.



## Sinalin Mula Sa Ingles

Ang ABL ay isang bagong salin ng Biblia sa Tagalog na base sa teksto ng _Christian Standard Bible_ (CSB), ang pangunahing basehan na teksto, _Lexham English Bible_ (LEB), para sa ilang mga kapitulo, at ang _Berean Interlinear Bible_ sa mga pagkakataon na hindi malinaw kung ano ang pwedeng maging pinakatugmang salin sa mga mas naunang mga saling Ingles.

Ang salin ay gumagamit din ng pangkaraniwang diksyunaryong Tagalog-Ingles/Ingles-Tagalog at mga _lexicon_ sa mga pagkakataong kelangang mas malinawan ang nagsasalin sa pinapahiwatig ng teksto.

Bukod sa personal na layunin ng simuno neto na mas maintindihan pa ang Salita ng Diyos sa pamamagitan ng pag-salin sa sarili niyang wika, layunin din ng ABL na makapag-bigay ng isa pang alternatibong pagsasalin sa madla upang makatulong din sa kanila ito sa kanilang pag-aaral ng iba pang salin ng Biblia sa Tagalog.

## Para Sa Mambabasang Tagalog

Hindi ito salin ng experto at maaring magkamali ito ng salin sa mga iba't-ibang parte. Dahil diyan, ginagawa itong _open-source_ at pinapangasiwaan sa pamamagitan ng _Git_ at _GitHub_ kung saan makikita ang buong proseso ng pagsasalin at pagbabago sa teksto. Ang ABL ay nagnanais na maging isang klase ng salin na bukas sa lahat ng uri ng mungkahi sa mga pangkaraniwang tao man o experto upang ito ay mag-resulta pa para sa mas maayos na pagsasalin.

Ganun pa man, sinisikap ng ABL na makapag-bigay ng salin na tapat sa basehang teksto nito na siya ring isinalin mula sa mga orihinal na teksto. Kung ang mambabasang Tagalog ay maaring umasa sa isang saling Ingles, umaasa rin siya sa salin ng kaniyang sariling isip sa wikang Tagalog -- ang wikang kaniyang kinagisnan at ang wikang ginamit niya upang maintindihan ang wikang Ingles. Ito ang buong kaisipan sa likod ng estilo ng pagsasalin ng ABL: maari pa ring makapag-bigay ng tapat na salin ang isang Tagalog mula sa isang saling Ingles.

## Sa Puro Pero Naiintindihang Tagalog

Sinisikap neto na gumamit ng salitang Tagalong kung saan maari pa itong gamitan ng Tagalog na naiintindihan ng isang pangkaraniwang Pilipino.

Hindi ito isang pagsasalin upang maging mas _conversational_ ang maging resulta kundi para mas maging tugma sa teksto ng pinagbabasehang salin sa Ingles.

Bagama't sinisikap na maging tugma sa pinagbabasehang teksto, sinisikap din nito na bumuo ng mga pangungusap na mas natural ang daloy kapag binasa. Hindi kasi pareho ang daloy ng salitang Ingles sa daloy ng salitang Tagalog sa lahat ng pagkakataon. Kung pipilitin na maging tugma, mas mahirap mabasa at maintindihan ang magiging pagsasalin.

### Hindi Ba _"Nakaka-shock"_ Ang ABL?

Maaring maging kagulat-gulat ang paraan ng pagsasalin ng ABL sa ibang mga teksto sa ibang paraan sa simpleng hindi nito paggamit sa mga salitang "biblikal" na maaring nakasanayan ng mambabasang Tagalog. Ang layon ng ABL ay magkaroon ng tugma, puro, pero madaling maintindihan na salin ng Biblia sa wikang Tagalog -- hindi para mag-salba o panatilihin ang mga tradisyonal na kawikaan o mga salita dahil ang wika ay buhay at nagbabago kasama ang panahon.

Pinanghahawakan ng ABL na ang salita ng Diyos ay sagrado at hindi nagbabago, pero nagbabago ang oras at paraan ng pagsasalin ng kahulugan ng mga kaisipan, tulad na lang ng mga kaisipang naisaad sa mga Banal na Kasulatan.

### Nasaan Ang "Pananampalataya" Sa ABL? Ang Subalit? Datapwat? Samakatuwid? Kinasihan? Et Cetera?

Tungkol sa hindi na paggamit ng mga salitang malalalim, ang ABL ay hindi na gumagamit ng mga ganung salita tulad ng "pananampalataya" dahil ang ideya ng salitang ito ay nakadikit na lamang sa salitang panrelihiyoso bagama't ang karamihan sa salita ng Diyos ay isinulat gamit ang mga salitang normal sa mga orihinal na mambabasa neto. Kaya, halimbawa, minabuti ng ABL na gamitin ang salitang "pagtitiwala" dahil mas may bigat at mas ginagamit ang salitang ito sa kasalukuyang panahon. Nandito na tayo sa panahon kung saan ang salitang "pananampalataya" ay tinuturing na isang _pangngalan_ na madalas ay tumutukoy sa mga pangkat ng relihiyon kung hindi sa isang klase ng paniniwala na walang malinaw na sandigan.

Sa katotohanan, ang salitang "pagtitiwala" ay nakapaloob nga mismo sa salitang "pananampalataya" at ang tumutukoy sa buong kahulugan ng salitang ito sa kuntekstong Kristiyano. Kaya nang kinailangang mamili ng ABL mula sa mga salitang ugat na "taya" (para sa "pananampalataya") o "tiwala" (para sa "pagtitiwala") -- hindi mahirap na mas nakita nito ang pagiging angkop ng salitang "pagtitiwala" upang isalarawan ang pangunahing katangian ng ating relasyon sa Diyos sa pamamagitan ni Kristo.

Ang "datapwat" ay ginawa ring "kaya" o "kaya naman", halimbawa, sa maraming pagkakataon dahil sa parehong dahilan, "pinarangalan" imbis na "kinasihan", at marami pang iba.

Sinisikap ng ABL na makapag-salin sa purong Tagalog ng hindi gumagamit ng mga luma at malalalim na salita upang ito ay mas maintindihan ng mas maraming mga tigapagsalita ng Tagalog sa kasalukuyang panahon nang hindi pinapakawalan ang angking katangian ng naturang wika kapag ito'y walang masyadong kahalong mga hiram na salita.

### Pagka-Puristang Mahinahon

Imbis na maging strikto sa hindi paggamit ng anumang uri ng hiram na salita sa pagsasalin, ang ABL ay gumagamit ng salitang hiram kung talang ito ay kailangang gawin. Halimbawa, kung una, walang katumbas na salita sa Tagalog ang sinasalin, at ikalawa, kung mawawala ang buong kahulugan nito kapag ipinilit na isalin sa Tagalog, ginagamit ng ABL ang pinaka-angkop na hiram na salita upang mapanatili ang diwa ng teksto.

### Sa Mga Kawikaang Ingles

Sa pagsasalin, kahit ng isang pangkaraniwang tigapag-salita ng wikang pinagsasalinan, maraming pagkakataon na hindi masasalin ng tugma ang lahat ng mga kawikaan sa orihinal na wika. Sinisikap ng ABL na hanapin ang katumbas nito sa kawikaang Tagalog kung mayroon itong katumbas. Kung wala naman, tinitignan nito ang kahulugan ng kawikaan at yung kahulugan ang isinasalin sa Tagalog. Marami pa ring pagkakataon na hindi posible na maging tugma ang mga salin dahil sa simpleng hindi pagkakapare-pareho mga palawikaan na napapasailalim sa mga iba't-ibang wika.

# Basahin At Tumulong sa ABL

Ang ABL ay mananatiling isang aktibong proyekto habang ito ay na sa _Internet_. Maaring tumulong sa pagsasalin at pag-aayos ng pagsasalin ang sinuman na nais gumawa nito. Ang mga tekstong Ingles ay may mga karampatang _copyright_ o karapatang ng nagmamay-ari. Pero ang tektso mismo ng ABL ay may ibang patakaran na sumasang-ayon sa mga karapatan ng iba pang mga _open-source_ na proyekto.

## Libreng Pagbabasa

Ang teksto ng ABL ay _libre_ upang basahin, kopyahin, at ipamigay -- pero dapat _libre_ din ang pagkakabigay. Basahin ang [Creative Commons Attribution-NonCommercial-NoDerivatives 4.0 International License](http://creativecommons.org/licenses/by-nc-nd/4.0/) parsa sa karagdagang impormasyon.

## Libreng Pagtulong

Upang mapanatili ang pagka-libre ng mismong teksto ng ABL, ang lahat ng pagsasalin at kontribusyon na mailalathala sa mismong teksto ng ABL ay mapapasailalim sa parehong lisensiya kung saan nakapailalim ang ABL.

Ito ang mga pangunahing pamantayan upang makatulong sa ABL:
  * Sanay magsalita ng wikang Tagalog at Ingles.
  * Kristiyano at kasali sa isang lokal na iglesiya kung saan siya binawtismuhan at regular na naglilingkod.
  * Alam ang buod ng mabuting balita ng Panginoong Hesu-Kristo ayon sa Banal na Kasulatan.

Para makasali, puntahan lang ang _GitHub project page_ ng ABL sa http://github.com/tsdiokno/abl o kaya _i-email_ si Tim sa tsdiokno@gmail.com.
